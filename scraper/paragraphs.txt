[Polisen i Finland] Polisväsendet i Finland utgörs av flera olika myndigheter. Den officiella, centrala benämningen är "Polisen" (finska: Poliisi), och den översätts till engelska som Police of Finland.[1] De två andra större polismyndigheterna är Gränsbevakningsväsendet (finska: Rajavartiolaitos) och Tullen (finska: Tulli; på svenska ibland förtydligat som Finska tullen[2]).
[Polisen i Finland/Indelning och verksamhet] Polisen i Finland är indelad i elva regionala polismyndigheter samt två riksenheter. De två riksenheterna är Centralkriminalpolisen[3] (CKP, finska: Keskusrikospoliisi) och Skyddspolisen (Skypo, finska: Suojelupoliisi).[4]
[Polisen i Finland/Indelning och verksamhet] Det fanns i hela Finland år 2014 cirka 7 600 polistjänster.[5]
[Polisen i Finland/Indelning och verksamhet] Finska polisen har cirka en miljon utryckningar om året. Det är mycket ovanligt att polisen använder sina tjänstevapen, vilket i medeltal sker vid tio utryckningar per år. Vid över hälften av dessa tillfällen handlar det om varningsskott. I medeltal från åren 2005–15 skadas 1 till 2 personer årligen till följd av skott från polis.[6]
[Polisen i Finland/Polisens grader och utbildning] Finska polisen använder tio olika tjänstegrader. "Uppifrån" är de tio graderna:[7]
[Polisen i Finland/Polisens grader och utbildning] polisöverdirektör polisdirektör, chef för centralkriminalpolisen och chef för skyddspolisen, rektor för Polisyrkeshögskolan samt polischef för polisinrättningen i Helsingfors polischef polisöverinspektör, biträdande polischef vid polisinrättningen i Helsingfors och biträdande chef för riksomfattande polisenhet biträdande polischef polisinspektör och polisjurist överkommissarie kommissarie överkonstapel äldre konstapel yngre konstapel
[Polisen i Finland/Polisens grader och utbildning/Utbildning] Poliser i Finland utbildas vid Polisyrkeshögskolan i Tammerfors. 2014 antogs 180 nya studenter till utbildningen, och av dessa antogs 20 på platser reserverade för svenskspråkiga. Att kunna behärska både finska och svenska sägs vara en extra yrkesmerit efter genomgången utbildning.[5]
[Polisen i Finland/Polisens grader och utbildning/Utbildning] Av de som utbildats till polis, gick 2014 cirka 180 arbetslösa.[5]
[Polisen i Finland/Åland] Åland har en egen polismyndighet, oberoende av Finska polisen. Den är direkt underställd Ålands landskapsregering.[8] Däremot har Ålands polismyndighets webbplats sedan år 2012 integrerats som en del av Finska polisens webbportal (poliisi.fi), efter att den tidigare skötts lokalt (via toppdomänen polisen.ax)[9]
[Gränsbevakningsväsendet] Gränsbevakningsväsendet (fi: Rajavartiolaitos)  är en militärt organiserad myndighet i Finland, underordnad Inrikesministeriet. Myndigheten ansvarar för gränsbevakningen, inklusive sjöbevakningen, samt relaterade uppgifter, såsom sjöräddningen. Personalen uppgår till 3 600 personer av vilka 500 är värnpliktiga. Vid mobilisering kommer gränsbevakningsväsendet att ingå i den finländska försvarsmakten och utöka sin personal till omkring 23 000 personer.
[Gränsbevakningsväsendet] Finland har en lång landgräns mot Ryssland, som varken tillhör EU eller Schengenområdet. Den finsk-ryska gränsen patrulleras rutinmässigt av gränsbevakningsväsendet.
[Gränsbevakningsväsendet/Historik] Vid vinterkrigets utbrott fanns det nio gränskompanier (fi: Rajakomppania) på det Karelska näset. Norr om Ladoga hade gränsbevakningsväsendet sex fristående bataljoner (fi: Erillinen pataljoona). Längre norrut, i Petsamo, överlämnades försvaret till 10:e fristående kompaniet (fi: 10. Erillinen komppania). Efter vinterkriget belönade överbefälhavare Mannerheim alla gränsbevakare år 1941 med titeln "gränsjägare" (fi: rajajääkäri). Under fortsättningskriget kombinerades gränsbevakningskompanierna till åtta gränsjägarbataljoner (fi: Rajajääkäripataljoona) och senare, under lapplandskriget till en gränsjägarbrigad (fi: Rajajääkäriprikaati).
[Gränsbevakningsväsendet/Sjöbevakningen] Grundutbildningen för sjöbevakare är densamma som för andra gränsbevakare.[1] Sjöbevakningen utgör den sjöoperativa delen av det finska gränsbevakningsväsendet.
[Gränsbevakningsväsendet/Sjöbevakningen] Sjöbevakningen har dels egentliga gränsbevakningsuppgifter, dels ansvarar den för säkerhet till havs och leder, sjöräddningen. Den bistår också räddningsverket med brandsläckning och utför polisuppdrag på land, självständigt eller i samarbete med eller på uppdrag av polisen. Bevakningen innefattar nykterhetstest samt bevakning av jakt, fiske och naturskydd.[2]
[Gränsbevakningsväsendet/Sjöbevakningen] Traditionellt har sjöbevakningen haft en stor andel svenskspråkiga i personalen. Lagen kräver att statliga myndigheter kan betjäna på svenska. Förutom för finlandssvenskar är detta värdefullt också för sjöfarare från Sverige – och i skärgården finns fortfarande människor som inte förstår finska.[1]
[Gränsbevakningsväsendet/Sjöbevakningen] Fram till 2014 gavs grundutbildning för sjöbevakare på svenska i Esbo, men på grund av nedskärningar koncentrerades grundutbildningen till enspråkigt finska Imatra och ordnas enbart på finska (provsvar får dock skrivas på svenska). Enheten för sjöutbildning finns i det tvåspråkiga Åbo invid Skärgårdshavet. Av eleverna är 2–3 av 12 svenskspråkiga, liksom ungefär hälften av lärarna. Utbildningen är på finska, även om en del kortare kurser ordnas på svenska. Att utbildningen i huvudsak är på finska är framförallt ett problem för ålänningarna, många av dem klarar inte en utbildning på finska.[1]
[Gränsbevakningsväsendet/Sjöbevakningen] Sjöbevakningen är organisatoriskt indelad i två sjöbevakningssektioner: den för Finska viken och den för västra Finland (Skärgårdshavet, Ålands hav och Bottniska viken).
[Gränsbevakningsväsendet/Sjöbevakningen/Sjöbevakningen på Åland] Inom det demilitariserade och självstyrda Åland sköts sjöbevakningen av Ålands sjöbevakningsstation. Ålands sjöbevakningsstation är inte underställd det självstyrda Åland utan sjöbevakningsstationen är direkt underlydande kommendören för Västra Finlands sjöbevakningssektion. Västra Finlands sjöbevakningssektion har en hierarkiskt strukturerad linjeorganisation[3] underordnad gränsbevakningsväsendet. Gränsbevakningsväsendet är i sin tur en militärt organiserad myndighet underordnad inrikesministeriet. Myndigheten ansvarar för gränsbevakningen, inklusive sjöbevakningen, samt relaterade uppgifter, såsom sjöräddningen[4].
[Gränsbevakningsväsendet/Sjöbevakningen/Sjöbevakningen på Åland] På Åland verkar även Ålands Sjöräddningssällskap som är en allmännyttig förening som bedriver en frivillig sjöräddningstjänst inom landskapet Åland. Sällskapet deltar även i brandbekämpning och miljöskydd i landskapet.
[Gränsbevakningsväsendet/Huvuduppgifter] Att bevaka Finlands landgränser och territorialvatten. Passkontroll vid gränskontroller, flygfält och hamnar. Räddningsoperationer (huvudsakligen till sjöss). (i krigstid) patrullverksamhet och gerillakrigföring bakom fiendens linjer.
[Gränsbevakningsväsendet/Värnpliktsutbildning] Gränsjägarkompanierna i Onttola och Ivalo utbildar partigängare (jägare) för krigstida uppgifter och uppgifter vid undantagstillstånd. Utbildningen är antingen inriktad på strid eller på spaning. Gränsjägarkompaniet i Onttola utbildar även kvinnor som sökt sig till frivillig militärtjänst. De som utbildas till reservofficerare genomgår reservofficersskolan i Fredrikshamn. Reservunderofficerare utbildas vid kompanierna.
[Gränsbevakningsväsendet/Värnpliktsutbildning] Utbildningen till specialgränsjägare inom gränsbevakningsväsendet ges vid gräns- och sjöbevakningsskolans specialgränsjägarkompani i Immola, Imatra. Årligen antas en kontingent i juli utgående från ansökningar och på basis av urvalsprov som hålls i februari-mars.  [5]
[Gränsbevakningsväsendet/Utrustning/Fartyg] Kombinationsfartyget VL Turva 2 kombinationsfartyg av Tursas-klass: Tursas, Uisko 3 Telkkä-klass: Telkkä, Tavi, Tiira 7 RV-37-klass (20 t, 12 knop 1978–1985) 10 RV-90-klass (25 ton, 12 knop, 1992–1996) 14 PV-11-klass (10 ton, 28 knop, 1984–1990) 13+8 PV 06 E-klass (konstrueras för tillfället)
[Gränsbevakningsväsendet/Utrustning/Svävare] 4 Slingsby SAH 2200 svävare 3 Griffon 2000 TDX(M) svävare
[Gränsbevakningsväsendet/Utrustning/Flygplan] 2 Dornier 228 MP
[Gränsbevakningsväsendet/Utrustning/Helikoptrar] 5 Agusta AB 412 Griffon 3 Eurocopter AS 332L1 Super Puma 3 Agusta AB 206B JetRanger 3+1 AgustaWestland AW119 (levererades 2010)
[Gränsbevakningsväsendet/Utrustning/Helikoptrar/Tidigare helikoptrar] 4 Agusta-Bell AB-206 (ersatta 2011)
[Gränsbevakningsväsendet/Tjänstgöringsgrader och militära grader/Tjänstgöringsgrader för gränsbevakare och sjöbevakare i militära tjänster] De militära graderna för gränsbevakare och sjöbevakare i militära tjänster samt för personer som tjänstgör i andra än militära tjänster vid gränsbevakningsväsendet är desamma som för dem som hör till reserven, dock lägst undersergeant.
[Förundersökning] En förundersökning (FU) är den undersökning som genomförs av polis, tull eller åklagare när brott misstänks ha begåtts. För att inleda en utredning krävs att polis bedömer att det finns möjlighet att lösa brottet. Även Justitiekanslern kan besluta om förundersökning.
[Förundersökning/Sverige] I Sverige leds en förundersökning av en person, allt som oftast[förtydliga] den åklagare som har fått fallet lottat på sitt bord. Personen kallas då förundersökningsledare, FU. I 23 kapitlet, 3 § i rättegångsbalken[1] står:
[Förundersökning/Sverige] En förundersökningsledares arbete är att så noggrant som möjligt utreda ett brott och vara samordningsansvarig. Till sin hjälp har förundersökningsledaren utredare på den eller de polismyndigheter som berörs. Förundersökningsledaren begär att vittnesmål ska inhämtas, att olika undersökningar ska göras (exempelvis på Nationellt forensiskt centrum, NFC, i Linköping), och så vidare. I sin roll som åklagare kan förundersökningsledaren också anhålla misstänkta. Därefter begär åklagaren hos tingsrätten att en misstänkt häktas.
[Förundersökning/Sverige] Av tingsrätten har förundersökningsledaren fått ett senaste datum då ett åtal måste vara inlämnat, vanligen 14 dagar efter en häktning. Om förundersökningsledaren inte anser att denna tid räcker till har förundersökningsledaren möjlighet att begära förlängd åtalstid, en form av uppskov. I samband med detta kan förundersökningsledaren också begära att en eller flera misstänkta ska omhäktas, oftast för att man är rädd att de misstänkta ska försvåra utredningsarbetet, men också av rädsla för att de misstänkta ska avvika.
[Förundersökning/Sverige] När förundersökningen är klar har åklagaren att ta ställning till huruvida det insamlade materialet räcker för att lämna in ett åtal till berörd tingsrätt. I sådant fall inlämnas en stämningsansökan och förundersöknings­materialet – hela förundersökningen – blir offentlig handling och kan begäras ut (till självkostnadspris) av vem som helst. Det gäller även obduktionsbilder, ljudinspelningar och förhör. I vissa uppmärksammade fall, som med mordet på Anna Lindh, hemligstämplas en mindre eller större del av materialet.
[Förundersökning/Sverige] I de fall där den misstänkte gärningsmannen inte är straffmyndig det vill säga under 15 år när brottet begicks överlämnas ärendet till de sociala myndigheterna.
